# สุขภาพ

## ประกันสุขภาพ

- ระบบประกันสุขภาพของไอร์แลนด์เป็นลักษณะสองชั้น (two-tier)
  กล่าวคือ ในชั้นแรก การรักษาพยาบาลขั้นพื้นฐานรัฐจะเป็นผู้สนับสนุน
  ส่วนในชั้นสอง การรักษาพยาบาลที่เพิ่มเติมขึ้นไปกว่าขั้นพื้นฐาน
  คนสามารถซื้อประกันสุขภาพเอกชนเพิ่มได้
- สำหรับผู้ไม่ใช่พลเมืองสหภาพยุโรป การจะทำใบอนุญาตพำนัก
  จำเป็นต้องแสดงหลักฐานว่ามีประกันสุขภาพเอกชน
- ก่อนซื้อประกันสุขภาพ ให้ตรวจสอบกับสถานศึกษาว่ามีแผนประกันของสถานศึกษาหรือไม่
  ซึ่งเป็นไปได้ว่าจะมีราคาถูกกว่าหรือมีเงื่อนไขการประกันที่ดีกว่าและครอบคลุมกว่า

## การรักษาพยาบาล

- [Health Service Executive (HSE)](https://www.hse.ie/)
  เป็นหน่วยงานที่ดำเนินการให้บริการสาธารณสุขทั้งหมดในไอร์แลนด์
  ทั้งนี้รวมถึงงานสังคมสงเคราะห์ระดับบุคคลด้วย
  ส่วน [Department of Health](https://www.gov.ie/en/organisation/department-of-health/)
  เป็นหน่วยงานที่ดำเนินการวางนโยบายสุขภาพและการกำกับงบประมาณสุขภาพ
- ระบบสาธารณสุขของไอร์แลนด์ เมื่อมีเหตุเจ็บป่วยหรือต้องการปรึกษาหมอ
  จะต้องติดต่อกับ "หมอบ้าน" หรือ "หมอทั่วไป" ที่เรียกว่า GP (general practioner)
  เสียก่อน โดยแต่ละคนจะมี GP ประจำตัวที่ติดตัวไปตลอด
  ซึ่งโดยมากจะเลือกจาก GP ที่อยู่ใกล้บ้าน หรือใกล้มหาวิทยาลัย/ที่ทำงาน
  - การลงทะเบียนกับ GP ทำได้โดยการติดต่อกับ GP นั้นๆ โดยตรง
  - หา GP ได้ที่เว็บไซต์ [Find a GP](https://www2.hse.ie/services/find-a-gp/)
    ของ HSE โดยในเว็บไซต์ดังกล่าวจะมีชื่อหมอ ชื่อสถานประกอบการ ที่อยู่ และที่ติดต่อ เพื่อติดต่อเองโดยตรง
- [Medical card](https://www2.hse.ie/services/schemes-allowances/medical-cards/)
  - ผู้พำนักทุกคนมีสิทธิสมัครรับบัตรรักษาพยาบาลฟรี โดยจะพิจารณาจากรายได้และรายจ่าย
    ซึ่งถ้าเข้าเกณฑ์ก็จะได้รับบัตร "medical card" ทั้งนี้ผู้ได้ใบอนุญาตพำนักประเภทนักเรียน (Stamp 2)
    ก็สามารถมีสิทธิได้รับ medical card เช่นเดียวกับผู้่พำนักอื่นๆ เช่นกัน
  - ในระหว่างกระบวนการสมัครจะมีให้เลือกหมอ GP โดยระบบจะติดต่อกับทาง GP ให้เอง
    ทั้งนี้หากถูกปฏิเสธ ระบบจะให้เลือก GP คนใหม่ และถ้าถูกปฏิเสธ 2 ครั้งแล้ว
    ในครั้งที่ 3 ระบบจะรับรองว่าเราจะได้ GP ในละแวกที่เราเลือก

## ยา

การเข้าถึงยาในไอร์แลนด์แตกต่างจากประเทศไทย ยาบางชนิดสามารถรับได้ฟรีจากหน่วยให้บริการสุขภาพ
และยาหลายชนิดจำเป็นต้องมีใบสั่งยาจากแพทย์จึงจะสามารถซื้อได้
ทั้งด้วยเหตุผลทางการสาธารณสุขและการลดการนำไปใช้ผิดวัตถุประสงค์

การซื้อแว่นสายตาและคอนแทคเลนส์
จำเป็นต้องมีใบสั่งจากนักตรวจวัดสายตาหรือจักษุแพทย์เช่นกัน

ตัวอย่างเงื่อนไขในการซื้อยา

- ยาแก้ปวด พาราเซตามอล
  - ถ้าซื้อโดยไม่มีใบสั่งแพทย์ (over-the-counter) ในร้านขายยา
    ซื้อได้คราวละไม่เกิน 24 เม็ด
  - ถ้าซื้อโดยไม่มีใบสั่งแพทย์ ในร้านที่ไม่ใช่ร้านขายยา (เช่น ซูเปอร์มาร์เก็ต)
    ซื้อได้คราวละไม่เกิน 12 เม็ด
- ยาแก้ปวด กลุ่ม Mefenamic acid (ในไทยเช่น พอนสแตน)
  [ต้องใช้ใบสั่งยา](https://www.hpra.ie/homepage/medicines/medicines-information/find-a-medicine/results/item?pano=PA22643/001/001&t=Ponstan%20250%20mg%20Capsules)
- ยาแก้อักเสบ กลุ่ม Amoxicillin
  [ต้องใช้ใบสั่งยา](https://www.hpra.ie/homepage/medicines/medicines-information/find-a-medicine/results/item?pano=PA0711/162/002&t=Amoclav%20250mg/125mg%20Film-coated%20Tablets)
- ยาบรรเทาอาการปวดและอาการอักเสบ กลุ่ม Diclofenac (ในไทยเช่น โวลทาเรน)
  ทั้งแบบกินและแบบทา
  [ต้องใช้ใบสั่งยา](https://www.hpra.ie/homepage/medicines/medicines-information/find-a-medicine/results/item?pano=PA2256/001/005&t=Difene%201%%20w/w%20Gel)
- ยาคุมกำเนิด ต้องใช้ใบสั่งยาเช่นกัน
  - ยกเว้นยาคุมกำเนิดฉุกเฉิน ที่ซื้อ over-the-counter ได้ (ดูเพิ่มเติมเกี่ยวกับ[สุขภาวะทางเพศ](#สุขภาวะทางเพศและอนามัยการเจริญพันธุ์))

ใบสั่งยาจากประเทศในกลุ่ม EU/EEA/UK สามารถใช้ในไอร์แลนด์ได้
[ถ้ามีข้อมูลครบตามที่กำหนด](https://www.citizensinformation.ie/en/health/drugs-and-medicines/cross-border-prescriptions/)

สมมติมีใบสั่งยาจากไอร์แลนด์อยู่กับตัว แล้วไปเที่ยวโรมาเนีย (สมาชิก EU)
แล้วต้องซื้อยา สามารถใช้ใบสั่งยาจากไอร์แลนด์ได้เลย

### Find a medicine

ถ้าอยากรู้ว่ายาไหน ตัวยาไหน ต้องใช้ใบสั่งยาหรือไม่
ดูได้ที่เว็บไซต์ของ HPRA (Health Products Regulatory Authority ประมาณ อย. ของไทย)

Find a medicine <https://www.hpra.ie>

ค้นด้วยชื่อยี่ห้อหรือด้วยชื่อตัวยาก็ได้
(หากค้นด้วยชื่อยี่ห้อที่ขายในไทยไม่เจอ ให้ลองค้นด้วยชื่อตัวยา)

ตัวอย่างเช่น ยาแก้ปวด Ponstan (Mefenamic acid)

เมื่อค้นข้อมูล จะแสดง Legal Status ว่า
"Product subject to prescription which may be renewed (B)"
และ Supply Status คือ "Supply through pharmacies only"

### การนำยาเข้าประเทศไอร์แลนด์

กรณีต้องการนำยาติดตัวมาด้วย
บนบรรจุภัณฑ์ควรมีชื่อยาเป็นภาษาอังกฤษอย่างชัดเจน และถ้าเป็นไปได้ควรมีใบสั่งยาหรือจดหมายจากแพทย์ที่มีชื่อของตัวเรา

ยากลุ่มที่มีสารเสพติดหรือวัตถุออกฤทธิ์ต่อจิตประสาท อาจนำติดตัวเข้าไอร์แลนด์ได้
เพื่อการใช้ส่วนตัวในปริมาณสำหรับการใช้ไม่เกิน 3 เดือน
โดยต้องมีใบสั่งยาและ/หรือจดหมายจากแพทย์เขียนระบุอาการและความจำเป็นในการใช้ยา
เอกสารนี้ต้องใส่อยู่ในหีบห่อที่เราใส่ยามา
([ดูข้อมูลที่ gov.ie](https://www.gov.ie/en/service/5e814-travelling-into-ireland-from-schengen-countries-with-prescribed-narcotics-andor-psychotropic-substances/#travelling-into-ireland-from-non-schengen-countries-with-prescribed-narcotics-andor-psychotropic-substances) และสอบถามยืนยันกับทางสถานทูตอีกครั้ง)

ข้อมูลในเว็บไซต์นี้ไม่ใช่การให้คำปรึกษาหรือคำแนะนำทางการแพทย์หรือทางกฎหมาย

### ร้านขายยา

ร้านขายยาในไอร์แลนด์มีเวลาเปิดและปิดคล้ายกับร้านค้าทั่วไป นั่นคือประมาณ 10:00-18:00

ร้านขายยาในเวลากลางคืน อย่างในประเทศไทยแทบจะไม่มีเลย

## สุขภาวะทางเพศและอนามัยการเจริญพันธุ์

ทางการไอร์แลนด์ให้ความสำคัญกับ sexual health และ reproductive health อย่างจริงจัง

HSE จัดทำเว็บไซต์ข้อมูลเฉพาะทางสำหรับสุขภาพแต่ละประเด็นดังนี้

- [sexualwellbeing.ie](https://www.sexualwellbeing.ie/) โดย HSE Sexual Health and Crisis Pregnancy Programme
- [man2man.ie](https://man2man.ie/) โดย Gay Health Network ร่วมกับ HSE

ผู้หญิงอายุ 25-65 ปี ทุกคนที่อยู่ในไอร์แลนด์ สามารถเข้าตรวจคัดกรองมะเร็งปากมดลูกได้ฟรี
โดยไม่คำนึงถึงสถานะการเข้าเมืองหรือสถานะการพำนัก
จองคิวได้ที่ <https://www2.hse.ie/conditions/cervical-screening/>

ผู้หญิงอายุ 17-35 ปี สามารถรับยาคุมกำหนดได้ฟรีจาก GP

ผู้หญิงทุกคนที่มี medical card สามารถรับยาคุมกำเนิดและยาคุมกำเนิดฉุกเฉินได้ฟรี
([ดูเกณฑ์](https://www.citizensinformation.ie/en/health/health-services/reproductive_health/contraception/))
